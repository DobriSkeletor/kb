---
title: Konjokradice
published: true
---

# Konjokradice

Sigurno ste primijetili da relativno često negativne elemente našeg društva nazivam _konjokradicama_, pa možda ne bi
bilo loše da pojasnim i zašto.

Odnosno, zašto _konjokradice_ kad tehnički ima gorih i puno pogrdnijih naziva i pridjeva kojima bi se dalo ukrasiti naše
vrle političare, ali i mnoge samoprozvane poduzetnike i još više samoprozvane novinare?

![Stop thief!]({{ 'assets/img/konjokradice/stop-thief.webp' | relative_url }})

## Povijest i krađa konja

Krađa konja u Europi je obično imala poprilično visoke kazne, uključujući mučenje, žigosanje, protjerivanje, pa čak i
egzekuciju. Razlog za ovo je bila činjenica da su ljudi živjeli i preživljavali zahvaljujući posjedovanju stoke, što
znači da je to bila jedna od najvrjednijih stvari koje je većina ljudi imala. O stoci je jednostavno većini ljudi
ovisio život. Nasljeđe toga je očito i kod nas: to je razlog zašto se za stoku koristi naziv
[blago](https://hjp.znanje.hr/index.php?show=search_by_id&id=d11gWQ%3D%3D). S obzirom na to da je na velikim pašnjacima
nemoguće 100% zaštititi stoku od krađe, tom problemu se doskočilo drakonskim kaznama.

Da navedemo par primjera: u nekim plemenima su krađe konja bile kažnjavane smrću, a ubojstvo samo novčanom kaznom. U
drugima su konjokradice služile istu kaznu kao i ubojice. U velikom broju država se radilo minimalno o bičevanju.

U Sjevernoj Americi je situacija vrlo slična: izolirani seljaci na velikim prostranstvima američkih ravnica su ovisili o
konjima za sve: obrađivanje zemlje, trgovinu, i općenito transport na bilo koju značajnu udaljenost. Konjokradice su
stoga također bile prezrene od svih, i _konjokradica_ je bila uvreda, i sinonim za osobu koja nema osjećaj za moral.

Kazne su također bile drakonske (bičevanje, odsijecanje ušiju, žigosanje), a u svrhu sprječavanja krađe konja, osnovane
su i civilne organizacije koje su hvatale konjokradice i vraćale konje vlasnicima (drugim riječima,
[milicije](https://en.wikipedia.org/wiki/Militia) pod drugim nazivom). U mnogim slučajevima bi osumnjičeni bio obješen
bez suđenja.

![Horse Thief Detective Association]({{ 'assets/img/konjokradice/horse-thief-detective-assoc.jpg' | relative_url }})

## Konjokradice danas

Iako još uvijek postoji [Stolen Horse International](https://netposse.com/), s procjenom da se u svijetu i dalje ukrade
više desetaka tisuća konja godišnje, krađa konja je očito danas manji problem nego u prošlosti. Ali, ionako ne govorimo
o doslovnim konjokradicama, nego o nečemu moralno ekvivalentnom.

Kad se malo zamislimo nad posljedicama krađe konja, recimo u nekoj divljini američkog zapada, krađa konja je značila da
taj lopov nije imao dovoljno hrabrosti, volje, ili sredstava da vas jednostavno ubije na mjestu, i uzme sve što mu
treba. On bi "samo" ukrao konja, i ostavio vas da sami umrete u pustinji. Ili ako ste europski seljak kojemu treba konj
za poljoprivredu, krađa konja znači da možda nećete imati dovoljno hrane za zimu, i da ćete umrijeti ili vi, ili neki
član vaše obitelji.

Radi se, očito, o indirektnom ubojstvu.

Kakve onda danas imamo _konjokradice_?

Kada političar izdvaja stotine milijuna za [vjerske organizacije][financiranje-vatikanskih-stranih-agenata] (za
izgradnju palača i indoktrinaciju djece), umjesto za [kupovinu nove medicinske opreme][berosh-korupcija], tko je kriv
ako vi dobijete neku bolest koju niste otkrili na vrijeme i izliječili se? Na ovaj način, gospodin političar ne mora
povući okidač na pištolju, ali je indirektno kriv za vašu bolest i potencijalnu smrt.

Kada razni _poduzetnici_ "maksimiziraju profit" tako što zaobilaze regulativu i time [uzrokuju kancerogeno zagađenje i
po život opasne ozljede][vrli-punitelj-proracuna], tko je kriv? Gospodin _poduzetnik_ također ne mora povući okidač na
pištolju, ali može indirektno uzrokovati i ozljede i bolesti.

Kada međunarodne korporacije ciljano "stvaraju tržište" tamo gdje im nije mjesto, i uzrokuju [vjerojatno milijune
smrtnih slučajeva među djecom][nestle-piece-of-shit], tko je kriv? Kada te iste korporacije [koriste državu kao palicu
da natjeraju druge države da prihvate svoju kolonijalnu sudbinu][nestle-johnson-slobodno-trziste], korištenjem
"slobodnog tržišta" kao izgovor, tko je kriv? Nitko od upletenih pojedinaca nije "povukao okidač na pištolju", ali su
svejedno pobili stotine tisuća djece diljem svijeta. (Još se čeka reakcija nepostojećeg Victims of Capitalism Memorial
Foundationa.)

## Socijalno ubojstvo

Ovo sve zapravo opisuje jedan stari ljevičarski pojam - [socijalno ubojstvo][social-murder]. Danas malo tko zna taj
pojam, ali imamo i slične moderne "ne-lijeve" inačice iz društvenih znanosti: [disease of despair][], [shit life
syndrome][], [diseases of poverty][], itd. Svaki od tih pojmova vrlo jasno povezuje određene bolesti i preuranjene smrti
sa siromaštvom, ali ignorira ključnu komponentu: koji je glavni uzrok siromaštva? Imamo značajno više resursa nego
ikada, i neopisivo bolju infrastrukturu za raspodjelu istih, kako je moguće da još uvijek imamo _ikakvo_ ekstremno
siromaštvo, i to u navodno najbogatijim državama na svijetu?

U puno slučajeva, radi se o svjesnom odabiru - netko je u nekom momentu odlučio da će financirati stvar A umjesto B, ili
da će donijeti zakon X s dalekosežnim (i unaprijed poznatim!) negativnim posljedicama za najranjivije slojeve društva.
Može se raditi o vrlo namjernim i očitim primjerima kao što je [redlining][], ili o nešto malo suptilnijim varijantama
kao što je privatizacija zdravstva - ako ste siromašni, ionako već imate veće šanse za razne bolesti uzrokovane
siromaštvom, a privatizacijom zdravstva se "osigurava" da su vam i šanse za liječenje vrlo male.

Na kraju, nitko konkretan, tj. nijedna individua nije "povukla okidač", ali i dalje se radi o pokušaju ubojstva.

Za neke druge primjere iz povijesti, možemo navesti izgladnjivanje [ovih][churchill-famine] ili [onih][stalin-famine]
ljudi radi rasizma ili nebrige, ili bilo koji od desetaka kapitalističkih kolonijalnih genocida koji su se dogodili kroz
zadnjih par stoljeća, ali u novije doba imamo jasan primjer koji je svima razumljiv: [Brian Thompson i Luigi
Mangione][united-healthcare]. Luigi je izvršio "klasično" ubojstvo, i radi toga će osjetiti punu silu pravnog i kaznenog
sustava; dok je Brian Thompson svojim odlukama uzrokovao na desetke tisuća prijevremenih smrti, i - da ga Luigi nije
ubio - ne bi osjetio nikakve posljedice svojih djela. Dapače, spavao bi pravedničkim snom jer je investitorima povećao
kvartalne dobiti, što mnogi njegovi kolege rade potpuno istim metodama i dok ovo čitate.

Način na koji režim direktno ubojstvo tretira silom i zgražanjem, a indirektno ubojstvo tisuća ljudi ignorira, govori
puno toga o etičnosti i moralnosti ideologije tog sustava. Drugim riječima, moderni konjokradice su si složili sustav u
kojem socijalno ubojstvo - ne samo da se ne kažnjava - nego se vrlo često i nagrađuje. Kao što smo već rekli,
konjokradica je zapravo netko tko nema dovoljno hrabrosti da vas upuca direktno, ali će vrlo rado "pustiti sustav da
radi svoje", bez da se osjeća imalo krivim.

A "sustav" u ovom slučaju nije niti _samo_ privatizirano zdravstvo. Doneseno je više političkih odluka koje omogućuju
taj oblik ubijanja, između ostalog i vezivanje zdravstvenog osiguranja uz zaposlenje, pogodovanje farmaceutskim i
osiguravajućim kartelima, i na kraju - nasilno nametanje kapitalističke ideologije po kojoj korporacija ima _jedan i
samo jedan cilj_ - stvaranje profita svojim investitorima. Odnosno, nema nikakvu drugu socijalnu/društvenu/moralnu
odgovornost, sve ostalo su "[externalities][]", odnosno vanjski faktori koji ih se ne tiču, bez obzira na štetnost za
ukupno društvo.

Ako ste kojim slučajem liberal koji čita ovaj tekst, vjerojatno vam je palo na pamet nešto u stilu "tržište će kazniti
korporacije koje se ponašaju nemoralno i etički neispravno", ali povijest je pokazala da to jednostavno nije istina.
Sigurno se i sami možete sjetiti korporacija koje se od svog nastanka ponašaju i nemoralno, i nezakonito, i
genocidalno, pa im se nije dogodilo ništa. Nestle je, na kraju svega, još uvijek jedna od najvećih korporacija na
svijetu. A većina nas svakodnevno kupuje banane od korporacije koja je svoj položaj zadržala doslovnim [državnim
udarom i ubijanjem nedužnih civila centralne Amerike][sam-onella-banana-republics].

## Kapital i socijalno ubojstvo

Kao što se vidi iz primjera iznad, socijalno ubojstvo se najčešće događa u suradnji privatnih korporacija i
kapitalističkih država. Kroz povijest imamo primjere država koje su motivirane rasizmom i ksenofobijom, pa same
orkestriraju socijalno ubojstvo, i korporacije koje u potrazi za profitom rade istu stvar, najčešće u drugim državama.
Međutim, najgori primjeri su kada se te dvije sile ujedine, što je zapravo neki oblik [merkantilizma][merkantilizam] i
kapitalizma, odnosno [neomerkantilizma][neomerkantilizam].

Jedan vrlo očiti primjer možete vidjeti na američkom embargu Kubi, koji - osim što je najduži embargo u povijesti - je
zapravo osveta za to što su Kubanci svrgnuli [Batistu][batista], korumpiranog diktatora koji je bio usko vezan uz
mafiju, koji je zapravo dao sve prirodne resurse Kube američkim korporacijama, a od Kube napravio bordel za bogate
amerikance. <span style="font-size:smaller;">(Digresija: osobno je mišljenje Dobrog Skeletora da to nije jedini razlog,
drugi je i da Kubancima nije dozvoljeno da se u američkom dvorištu igraju socijalizma i samostalnosti bez da im Uncle
Sam naređuje, jer - što ako budu uspješni i pokažu svijetu da se može bez kapitalizma?)</span>

Kubanci svake godine gube milijarde dolara trgovine, imaju ozbiljnih problema s financiranjem ičega (jer Uncle Sam
brani svim svojim saveznicima da trguju s Kubom), a Kubanci imaju problema i sa hranom, čistom vodom, lijekovima, i
mnogim drugim potrepštinama koje uzimamo zdravo za gotovo u 21. stoljeću. Embargo je zapravo samo rat drugim sredstvima.

Naravno da ćete u razgovoru s desničarima i prosvijetljenim centristima često čuti onaj "a zašto se ne preseliš na Kubu
kad je socijalizam tako super". Poprilično je jasno da 99% ljudi koji izgovori takvo nešto nije nikad malo ozbiljnije
razmislilo o toj floskuli koju su naučili ponavljati kao papiga. Jer da su samo malo razmislili, ne bi je nikad
izgovorili bez ogromne količine srama.

Glavni uzrok Kubanskih problema nikad nije bio nikakav socijalizam, nego činjenica da najmoćnija vojna sila na
svijetu, i jedna od najmoćnijih ekonomskih sila, jednu malu karipsku državicu doslovno drži taocem, i stvara ekonomske i
socijalne uvjete koji uzrokuju ekonomske i zdravstvene probleme, i preuranjene smrti.

Drugim riječima, socijalno ubojstvo na geopolitičkoj razini.

Još uvijek se čeka reakcija nepostojećeg Victims of Capitalism Memorial Foundationa.

## I zato...konjokradice

...su ljudi koji vas možda neće upucati ili vas nekako drukčije direktno ubiti (nije ni vrijeme ni mjesto za tu vrstu
poduzetništva), ali vaš život ili smrt im ne znači ništa, vi ste samo resurs, radna snaga koju treba iskoristiti koliko
se može, i odbaciti onda kad se više ne može.

Konjokradice su vrsta ljudi koji ne gledaju na društvo kao interakciju ljudi na dobrobit svih, nego isključivo kao
sredstvo za vlastitu dobit, i van toga oni smatraju da ne duguju nikome ništa. Što je netočno na toliko različitih
načina da osoba koja tako razmišlja mora biti ili netko vrlo djetinjast i naivan, ili jednostavno sociopat.

Ako imate voditelja smjene koji traži da radite neplaćene prekovremene ili blagdane, šefa koji vam dio plaće isplaćuje
"na ruke" iako znate da novca ima, vlasnika firme koji tvrdi da nema novca za povišice dok vi u računovodstvu vidite da
preko firme kupuje opremu za bitcoin...pa, onda znate bar jednog modernog _konjokradicu_.

I naravno, nisu svi poduzetnici konjokradice, niti su svi konjokradice poduzetnici, kapitalistička država je tu veliki
sukrivac. Odnosno, [not all poduzetniks][notallmen], but somehow [always a poduzetnik][bhopal].

[financiranje-vatikanskih-stranih-agenata]: https://www.jutarnji.hr/vijesti/hrvatska/koliko-drzava-zapravo-godisnje-isplacuje-za-potrebe-katolicke-crkve-dobili-smo-detaljne-podatke-o-financiranju-vjerskih-zajednica-novcem-iz-proracuna-8448104
[berosh-korupcija]: https://www.index.hr/vijesti/clanak/beros-sve-negira-turudic-se-svadja-s-eppoom-otkriveno-kako-je-podmicen-rotim/2615723.aspx
[vrli-punitelj-proracuna]: https://www.index.hr/vijesti/clanak/pozar-u-osijeku-jos-uvijek-nije-potpuno-ugasen-vatrogasci-tesko-optuzili-tvrtku/2501176.aspx
[nestle-piece-of-shit]: https://voxdev.org/topic/health/deadly-toll-marketing-infant-formula-low-and-middle-income-countries
[nestle-johnson-slobodno-trziste]: https://www.propublica.org/article/how-america-waged-global-campaign-against-baby-formula-regulation-thailand
[social-murder]: https://en.wikipedia.org/wiki/Social_murder
[disease of despair]: https://en.wikipedia.org/wiki/Disease_of_despair
[shit life syndrome]: https://en.wikipedia.org/wiki/Shit_life_syndrome
[diseases of poverty]: https://en.wikipedia.org/wiki/Diseases_of_poverty
[redlining]: https://en.wikipedia.org/wiki/Redlining
[churchill-famine]: https://en.wikipedia.org/wiki/Racial_views_of_Winston_Churchill#Bengal_famine
[stalin-famine]: https://en.wikipedia.org/wiki/Soviet_famine_of_1930%E2%80%931933
[united-healthcare]: https://en.wikipedia.org/wiki/Killing_of_Brian_Thompson
[externalities]: https://en.wikipedia.org/wiki/Externality
[sam-onella-banana-republics]: https://www.youtube.com/watch?v=QgydTdThoeA
[merkantilizam]: https://en.wikipedia.org/wiki/Mercantilism
[neomerkantilizam]: https://en.wikipedia.org/wiki/Neomercantilism
[batista]: https://en.wikipedia.org/wiki/Fulgencio_Batista
[notallmen]: https://en.wikipedia.org/wiki/NotAllMen
[bhopal]: https://en.wikipedia.org/wiki/Bhopal_disaster
