# Biranje pojmova

Jedna od važnijih stvari za dobru komunikaciju je precizno biranje i korištenje pojmova. Neki ljevičarski pojmovi koji
se koriste u svakodnevnoj komunikaciji su uvelike promijenjeni u svoje "društveno prihvatljive" varijante, dok se drugi
koriste isključivo u negativnom smislu. Ali da ne kompliciramo definicijama, lakše je pokazati na primjerima.

## Jugoslavija i "bivša država"

Jedna od glupljih stvari koje je ljevica prihvatila bez imalo otpora je korištenje fraze "bivša država", "bivša
Jugoslavija", ili neka od sličnih varijanti. Ovo ničim nije opravdano.

Za početak, čemu naglašavanje "**bivša** država" ili "**bivša** Jugoslavija"? Postoji li trenutno Jugoslavija? Ne.
Dakle, samo "Jugoslavija" je sasvim dovoljno.

Cilj naglašavanja "bivše" je naravno distanciranje, pretvaranje pojma Jugoslavije u davnu prošlost, nešto
što ne smijemo niti izgovarati kao da se stvarno dogodilo, najviše zato da nam ne bi slučajno palo na pamet da je ponovo
uspostavimo. ("Zaboravljaju" da to gotovo nitko i ne želi, vidi: [Jugoslavija](jugoslavija).)

Jedan od očitijih primjera kako je desnici uspjelo pretvaranje riječi Jugoslavija u nešto prljavo i nepoželjno, tj. u
nešto što se ne spominje u pristojnom društvu, je činjenica da ljudi uglavnom utišaju glas kad izgovaraju riječ
Jugoslavija u javnosti. Ukoliko to niste do sada primijetili, obratite pozornost kad budete idući put sjedili na kavi.
Često se glas utišava čak i kad se izgovara "bivša država", jer i to odaje činjenicu da se za stolom priča o
Jugoslaviji, kao da je - užasa li - postojala, i kao da je dio naše kolektivne prošlosti, što je
[nezamislivo](https://www.youtube.com/watch?v=dTRKCXC0JFg).

Ukratko, nemojte se bojati pojmova (niste desničari), i prestanite koristiti desničarske i liberalne fraze kad pričate
o povijesnim entitetima.

Osobno, jedna od dražih stvari za napraviti kad netko kaže "bivša država" je pretpostaviti da misle na Austro-Ugarsku,
jer zašto ne?

## Partija i stranka

"Partija" kao pojam je nešto što najčešće koriste neoliberali, ali i mnogi desničari. Cilj je, jednako kao i s ostalim
pojmovima na ovoj stranici, asocijacija s nečim negativnim. U pravilu, pokušava se asocirati bilo kakve kriminalne (ali
i nekriminalne) radnje s komunizmom, kroz činjenicu da je "partija" bio dio naziva komunističkih stranki u Jugoslaviji
(i u ostatku svijeta).

Tako naprimjer nastaju ovakve objave:

![Neven Barković-Clickbait u akciji](assets/img/neven-barkovic-clickbait-partijski.png)

Zapravo, ako pretražite profil Nevena Barković-Clickbaita za pojam
[_partijski_](https://twitter.com/search?q=\(from%3Anevenbarkovic\)%20partijski&src=typed_query&f=top), možete vidjeti
hrpu takvih primjera.

Ali, evo jedna super tajna: **_partija_ i _stranka_ znače potpuno istu stvar**. Razlika je samo u tome što je _partija_
internacionalna riječ koja nam kroz njemački i francuski dolazi iz latinskog, a _stranka_ dolazi iz praslavenskog.

Naravno, kad Barković-Clickbait i njemu slični desničari pričaju o nekome iz partije Fokus, onda se piše o "stranačkom
predstavniku" i "predsjedniku stranke", ali ako se radi o nekome tko im politički i ideološki ne paše, onda su
"partijski uhljebi" i "partijski PR-ovci" (iako bi se, recimo, moglo za Index reći da je _partijski PR_ kad je u pitanju
stranka Fokus).

To je toliko učestalo da je čak i [HJP](https://hjp.znanje.hr/) uvrstio odvojenu _razg.pejor._ definiciju za negativne
konotacije riječi partija:

![HJP definicija partije](assets/img/partija-definicija.png)

Za razliku od stranke:

![HJP definicija stranke](assets/img/stranka-definicija.png)

Također je znakovito da na definiciji stranke nema spomena partije, za razliku od definicije partije gdje se uredno
spominje stranka kao sinonim.

U razgovoru uživo ljudi obično ostanu zatečeni ako ih pitate zašto koriste izraz partija ako imamo riječ stranka. Jer za
to nema apsolutno nikakvog drugog razloga osim anti-socijalističke propagande i demoniziranja političke ljevice. Za
razliku od "bivša Jugoslavija", ovaj mentalni trik ne funkcionira u inozemstvu jer je _party_ sasvim normalna riječ za
stranku/partiju.

Kao što bi, uostalom, trebalo biti i kod nas.

## Komunizam / socijalizam / komunjare

Jedna od jako čestih greški, ali većinom namjernih, je miješanje pojmova socijalizam i komunizam, kao i predstavljanje
političkih protivnika kao "komunjare", bez obzira na političku ideologiju koju stvarno prakticiraju.

![Desničarsko i liberalno korištenje pojmova komunizam i socijalizam](assets/img/everyone-i-dont-like-is-a-communist-FxSjk12WYAAqgkZ.jpg)
{: class="side" }

Kad vidite da netko krivo koristi pojmove socijalizam i komunizam, ne dugujete im nikakav daljnji nastavak razgovora
prije nego ih ispravite. U protivnom pričate o dvije potpuno različite stvari i razgovor nema smisla.

Najčešća glupost koju ćete čuti je predstavljanje [etatizma](https://en.wikipedia.org/wiki/Statism) kao
komunizma/socijalizma. To je nešto gdje su liberali često gori od desničara, jer liberali su anti-etatisti i jako im
paše pretvaranje da je komunizam "država duradi nešto". Ali kao što znamo, postoje _varijante_ socijalizma koje mogu
uključivati etatizam, ali postoji i solidan broj [onih koje ga
isključuju](https://en.wikipedia.org/wiki/Types_of_socialism). Komunizam definicijski _niti nema državu_ u
ovom današnjem obliku, pa je to poprilično smjehotresno, i lako za ispraviti: između ostalog, niti jedna država koja se
u propagandne svrhe na zapadu zove "komunističkom" nikad za sebe nije tvrdila da je komunistička, nego u pravilu
"socijalističkom, s ciljem postizanja komunizma".

Također, svaki put kad UZP HDZ netko nazove komunjarama, ispravite ih bez iznimke. UZP HDZ nema nikakve ideološke
poveznice s komunizmom (ni socijalizmom), a svi znaju da se radi o osuđivanoj kriminalnoj organizaciji, pa je stoga
važno da se ljevica distancira od njih. Najviše zato što i ultra-desnica te liberali namjerno propagiraju tu tezu da su
HDZ-ovci _komunjare_. Zapravo, kao što je već spomenuto, svi koji im se ne sviđaju su _komunjare_.

S obzirom na to da je UZP HDZ proveo najveću privatizacijsku pljačku u povijesti ove države, HDZ možemo bez problema
nazvati **neoliberalnim kapitalistima**. To je doslovno glavna karakteristika za dobijanje te titule.

Za kraj, važno je znati da nema nikakvog razloga da prihvaćamo "neprijateljske" definicije pojmova. Bez obzira na to
koliko neoliberali i desničari propagirali definiciju da je socijalizam isto što i država, i da je svaki komunist
doslovno Staljin, to nikad neće biti istina. Jedini način na koji to može postati istina je ako ih nitko ne ispravlja u
nepismenosti.
