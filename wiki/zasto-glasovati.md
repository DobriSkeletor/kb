# Zašto glas(ov)ati

> Those who fall asleep in a democracy might wake up in a dictatorship.

Ovaj tekst je namijenjen svima koji iz bilo kojeg razloga obijaju izaći na izbore i glasati. Ako ste jedna od tih
osoba, i na kraju ovog teksta i dalje ne želite glasati, to je naravno vaš izbor. Važno je samo da ste svjesni
posljedica svojih odluka.

## Demokracija i izbori

![Kritika demokracije Platona iz Letećih Medvjedića](assets/img/zasto-glasovati-platonism.png)

Platon iz Letećih Medvjedića nije volio demokraciju kao koncept
{:.centered .smaller}

S izuzetkom par opskurnih neoliberalnih nositelja leptir mašne koji obožavaju austro-ugarsku monarhiju, većina nas se
slaže da je demokracija dobra stvar, i jedna od nedvojbenih metoda borbe protiv tiranije privilegiranih pojedinaca.

Međutim, za razliku od diktatura, monarhija, i drugih autoritarnih sustava, demokracija zahtijeva sudjelovanje građana u
demokratskim procesima, inače je osuđena na propast. Apatični građani dozvoljavaju raznim psihopatima i kriminalcima da
se dokopaju političke moći, i da kroz istu naruše ili potpuno unište demokraciju. Da se poslužimo i klasičnim
primjerom: Hitler je na vlast također dospio demokratski (uz svesrdnu pomoć kapitalista, naravno), i onda na sasvim
legalne načine uništio tu istu demokraciju.

![Hitlerov uspon na vlast](assets/img/zasto-glasovati-hitler.png)

Digresija: naravno da nećemo uspoređivati UZP HDZ s Hitlerovom vladavinom, ipak nemamo konc-logore za strance, iako je
poprilično jasno da postoji struja desnice koja to želi. Međutim, svima je očito da je HDZ korupcijska hobotnica
pustila svoje krakove u sve pore društva, policije, sudstva, i medija. U teoriji, to su institucije koje bi trebale
održavati nekakvu demokraciju (koliko god ona bila šuplja pod kapitalističkom čizmom), ali kad su pod kontrolom
osuđivane kriminalne organizacije otprije poznate policiji, onda je jasno da služe toj istoj organizaciji, a ne
demokraciji i društvu.

Glasovanje u demokraciji je samo početak priče. Demokracija nije samo izlazak na izbore, nego kontinuirana
informiranost, i razmišljanje o tome kako poboljšati društvo u kojem živimo. Ciničniji (ili sebičniji) među vama se
vjerojatno pitaju zašto bi uopće trošili svoje vrijeme na takvo nešto. Odgovor, vjerovali ili ne, leži u čistoj
sebičnosti - koliko je kvalitetno društvo u kojem živite, toliko je i vama život kvalitetan. To nije niti nekakva
floskula koja se ponavlja bez smisla, [kooperacija je dokazano bolja i za najsebičnije
individualce][veritasium-game-theory].

Ukratko, glasačka apatija pomaže samo sociopatima na vrhu hranidbenog lanca, a kod nas je to nažalost UZP HDZ.

## UZP HDZ

U trenutku pisanja ovog teksta, HDZ ima preko 210.000 članova. Ako uz te članove ubrojite i njihove obitelji, taj broj
možemo bez problema udvostručiti. A tu su sigurno i njihovi potomci koji se kroz Mladež HDZ-a vjerojatno uče jednoumlju
i korumpiranosti.

A tu su i neinteligentni biološki botovi:

![Zdravko Ostić nema pišu](assets/img/zasto-glasovati-zoster-simplex.png)

Dakle govorimo o cijeloj vojsci visoko motiviranih glasača koji su uvjereni da sprovode božju volju time što održavaju
HDZ na vlasti. Bez obzira na to hoćete li vi izaći na izbore ili ne, _oni definitivno hoće_.

Samim time, svaka osoba koja ne izađe na izbore zapravo olakšava posao HDZ-u. Što se njih tiče, dovoljno je da na izbore
izađu samo njihovi standardni članovi kojima su već podijeljene pogodnosti i poslovi. Međutim, ako na izbore izađemo
svi, ili bar u velikim brojevima, HDZ je prisiljen _od nekud_ izmišljati dodatnu podršku. Stvar je još više važna upravo
radi niske izlaznosti i apatije - HDZ mora mobilizirati samo mali dio svojih glasača da bi ugrabio vlast. Radi se o
čistoj igri brojeva, a svaki glasač koji ostaje kući ide njima na ruku.

Ukratko, velika je razlika hoće li HDZ u mjestu s 2.000 stanovnika ugrabiti vlast s 200 ili sa 700 glasova. Ponavljam:
**ako ne izlazite na izbore, aktivno pomažete HDZ-u. _Neglasanje_ je također glas - za _status quo_.**

## SDP i alternative

Glasanje za manje zlo je, slažemo se svi, _sranje_. Međutim, jedan od čestih argumenata za neizlazak na izbore je i
"nemam za koga", što je _još veće sranje_, najviše zato što je nezrelo. Koje očekivanje stoji iza tog načina
razmišljanja? Da ćete dočekati da se pojavi politički kandidat i stranka koja se 100% poklapa s vašim uvjerenjima? 90%?
80%?

Koji postotak slaganja i neslaganja je prihvatljiv? Možete ili nastaviti s čekanjem tog fiktivnog scenarija, ili glasati
za nešto što postoji u stvarnom životu, iako ćete morati začepiti nos.

SDP je, nažalost, jedna od tih stranki koje su više šteta nego korist, i ako gledamo njihove ekonomske politike, po
ničemu nisu različiti od HDZ-a. Ono po čemu _jesu_ različiti je količina nominalne podrške u nekim socijalnim
pitanjima, ali i tu govorimo o većinski praznoj retorici i poziranju. Možda najvažnija razlika između SDP-a i HDZ-a je
u tome što je SDP _nesposobniji_ otprilike u svemu što rade, pa tako i u krađi i lopovluku. I samo radi toga vrijedi
začepiti nos ako ste prisiljeni na izbor između to dvoje.

_Međutim_, ovaj tekst je poziv da **ne glasate za SDP osim ako niste na to stvarno prisiljeni**. Glasajte za doslovno
bilo što drugo, s koje god strane političkog spektra se nalazili, jer _gotovo sve je bolje od HDZ-a i SDP-a_.

> UZP HDZ je krvnik, a SDP grobar demokracije u RH.
{:.centered .larger}

Znak zdrave demokracije je prisutnost širokog spektra stranaka i mišljenja u saboru, ali i u javnom diskursu. Većina
demokracija koje se često navode kao svijetli primjeri država koje bar donekle funkcioniraju imaju vrlo šarolike
parlamente, pa bi i za nas bilo dobro da pokušamo doći do toga. Razlog? Kompromisi.

Šaroliki parlament natjera ljude da rade kompromise, i surađuju na uzajamnu korist, za razliku od bipolarnog sustava
koji se prije ili kasnije srozava na ovo što imamo sada - suprotstavljene stranke (komada točno dva) koje sabotiraju
jedna drugu i parazitiraju na radu svojih stanovnika. A ako se i potrefi da surađuju, onda je to obično na štetu svih
nas.

I naravno da ste u pravu ako mislite _ne želim glasati za budale_, jer političari to uglavnom jesu. Ali nisu sve budale
iste, i ne nanose jednaku štetu. Velika je razlika između HDZ-a koji se vrlo dokazano kroz svoju povijest bavi
pljačkanjem države kroz privatizacije i malverzacije, i gotovo bilo koje stranke koje se možete sjetiti.

S druge strane, važno je da zapamtimo, nakon što smo glasali za manje zlo - da smo i dalje glasali za zlo. Cilj je da to
bude tek početak, a ne kraj procesa.

## _Što ja imam od toga tko je na vlasti_

Također jedan od čestih argumenata za neizlazak na izbore je - vlastita korist. Ako izađete na izbore, kratkoročno
vjerojatno nemate nikakvu korist od toga. Ali poanta glasanja ionako nije kratkoročna dobit, država i odluke koje se
donose na razini iste se uvijek trebaju sagledavati dugoročno. Ako odaberete političku opciju koja vam je najbliža, to
znači da ćete potencijalno u budućnosti i osobno imati neke koristi od toga. Da - samo _potencijalno_. Garanciju ionako
nemate za doslovno ništa u životu, ali možete barem _pokušati_ pogurati stvari u smjeru u kojem želite da idu.

Digresija: Unatoč neoliberalnoj tlapnji da bi državu trebalo "voditi kao firmu", to je sasvim netočno. Državu apsolutno
ne bi trebale zanimati kvartalne dobiti i kratkoročne pobjede. Dapače, država u puno toga mora biti ulagač u stvari koje
su _definicijski_ neprofitabilne u svojoj naravi. Primjera radi, infrastruktura sama po sebi nije zamišljena da donosi
dobit _direktno_. Ona je tu da omogući drugim ljudskim aktivnostima da stvaraju dobit. Trošak izgradnje jedne željeznice
je ogroman, ali ekonomska i socijalna vrijednost koja proizlazi iz korištenja (i održavanja) iste je neusporedivo veća.
Ali to se neće dogoditi preko noći, treba vam dugoročna perspektiva umjesto korporativnih strvinara kao _ekonomskih
savjetnika_.

Jedna stvar je sigurna: ako kriminalce na vlasti ostavite na vlasti svojom pasivnošću, 100% je garantirano da vam neće
biti bolje. HDZ na poziciji moći je ekvivalentan procesu erozije, ako ništa aktivno ne poduzimate - erozija čini svoje.
Doduše, u slučaju HDZ-a, možda je slikovitiji primjer konjske strvine koja vam leži u boravku, a vi se nadate da će
nestati sama od sebe. Iznenađujuće, mrtvi konji ne trče.

## _Mene to ne zanima, selim se gdje je bolje_

Ovaj argument je isto "fantastičan", iz dva razloga.

Prvo, hrvatska dijaspora, koja niti živi niti radi niti plaća poreze u RH, gotovo bez iznimke glasa za najveći ološ koji
radi najveću štetu njihovoj bivšoj domovini. Sjećate se [onoga intervjua iz Ciste Provo][cista-provo] u kojoj je _Ivan,
Njemačka_ izjavio "makar bili i gori, ali samo nek je desnica"? To su ljudi koji će glasati iako su se odselili. Ako
ipak smatrate da je u redu da oni nemaju konkurenciju na izborima, nemojte izaći na izbore.

Drugo, to mjesto gdje se selite - jeste li razmislili o tome zašto je tamo bolje? Zato što su ljudi bili politički
aktivni, izlazili na izbore i glasali? Ili zato što su sjedili u kauču i nadali se da će se stvari magično popraviti?
Jer _netko drugi će_? Sretno s tim!

## _Neću politiku u svoju butigu_

Dobra ideja! ...ako živite sami, na pustom otoku, bez kontakta s vanjskim svijetom.

Kao i gonoreju, politiku možete ignorirati neko vrijeme, ali _ona vas sigurno neće._ U politici se odlučuje o vašem
radnom danu, o vašoj mirovini (ili privatizaciji iste), bolovanjima, bolnicama, vrtićima, prometnoj regulativi,
komunalnim naknadama, cijenama stanova, socijalnoj pomoći, brutalnosti policije, cijenama fakulteta, itd itd _itd_.

Ako mislite da je u redu da prepustite te odluke _kome god_, onda super, izlazak na izbore vam nije potreban. Samo
imajte na pameti da će vrlo vjerojatno vaši _visoko motivirani HDZ susjedi_ izaći na izbore, i na ključne pozicije
izglasati nekoga tko njima paše, a i vi ćete morati živjeti s posljedicama tog odabira. Zanimljivo je da većina ljudi ne
bi prepustili drugima ni da im odaberu jelo u restoranu, ali kad je u pitanju _doslovno cijeli život_, onda očito može
sve.

_Neću politiku u svoju butigu_ je jedna od onih poštapalica koja se često ponavlja bez da su ljudi ozbiljno razmislili o
njoj. Politika, religija, sex - tri velike teme o kojima se itekako isplati pričati, što češće, i što dublje. U
protivnom nastaje kržljavo, anemično društvo, s kojim mediji i propaganda mogu što hoće. Kao i razgovor o plaćama,
jedini koji imaju koristi ako se ne priča o tim temama su oni na vrhu. Ako vam je to ok, slobodno pričajte o nogometu i
vremenskoj prognozi.

## _Izbore neće odlučiti jedna osoba_

Vrlo vjerojatno neće. Ali će odlučiti oni koji izađu u velikim brojevima. Odlučit će jako puno tih _jednih osoba_. Po
svim dosadašnjim izborima, reklo bi se da je najveći broj ljudi odlučio da su oni ta "jedna osoba koja nije bitna", i
zato smo u situaciji u kojoj jesmo. Nema pristojnog načina da vam to netko kaže, pa ostaje samo direktni: ako
razmišljate na ovaj način - _vi ste dio problema_.

Htjeli biste život u uređenoj državi, a ne želite potrošiti niti minimum truda i vremena da pogurate državu u pravom
smjeru? Očekujete da netko drugi to napravi za vas? Da netko u HDZ-u mutira i razvije osjećaj za moral? _Kako vam taj
plan ide trenutno, rezultati su dobri?_<span class="blend">&#x1f921;</span>

## Anarhizam

Ovo je mala posebna sekcija za anarhiste, jer anarhisti među nama sigurno s podsmjehom čitaju ovo kao tekst u kojem piše
da ćemo "izborima zbaciti fašiste", i za vas imam posebnu poruku - u pravu ste, _to je poprilično idiotna teza_. Poanta
ovog teksta nije da svi izađemo na izbore, i da mislimo da smo postigli nešto jer neki (novi?) A.P. nije na vlasti.
Glasovanje na izborima je samo početak i početna točka političkog djelovanja. HDZ-ovoj kriminalnoj hobotnici će trebati
poprilično dugo da se osuši.

Jedan od komičnijih argumenata koji se mogu čuti od anarhista je "ne želim glasovati i tako davati sustavu legitimitet".
Pa, imam jedno iznenađenje za vas - sustavu ne treba vaš glas da bi imao legitimitet, niti će ga izgubiti ako ne izađete
na izbore. Sustav već ima vojsku, odnosno ima moć, što znači da ima i legitimitet. Sve što ste vi napravili je to da ste
se dobrovoljno isključili iz političkog procesa kojim možete bar malo utjecati na stvari. Alternativa je samo to da
svojim političkim rivalima dobrovoljno dajete moć u ruke. Ako je to vrhunac anarhističkog djelovanja dok najosjetljiviji
slojevi društva pate, moram vam reći da nije baš nešto.

Također, ako mislite da je umjesto glasanja korisnije obitavanje po fejsbučnim grupama i svađanje oko toga koja vrsta
anarhizma je bolja, i zašto je anarhizam bolji od marksizma, ili _kojagod_ debata je aktualna ovih dana, gadno se
varate. Vaša neaktivnost u ionako osakaćenim demokratskim procesima ne pomaže nikome osim onima na vlasti. Isto naravno
vrijedi i za marksiste istih sklonosti.

## Mediji

Mala napomena što se tiče medija i politike, odnosno šire - medija i bilo čega.

Moderni _slobodnotržišni_ mediji su neponovljivo smeće. Nikad prije u povijesti novinarstva kao struke situacija nije
bila tako sramotna i porazna. Sve što pročitate u medijima je neka vrsta _spina_, a što je neka politička veća opasnost
za režim i sustav, to ružnije izgleda u režimskim medijima (i da, tu spadaju i treš portali poput Indexa).

Za stvarnu sliku o političkim opcijama, uvijek je bolje da sami pročitate njihov program, nego da vjerujete onome što
piše u medijima. Mediji su tu da vam prodaju klikove, a ne istinu.

# Zaključak

Ne glasati je isto kao da ste dali uzde najvećim alkoholičarima na svijetu, i onda se poslije žalili što krvavi ležite u
kočiji koja leži prevrnuta pokraj ceste. Nije kriv samo alkoholičar koji je kočiju prevalio, nego i vi koji ste rekli da
vas ne zanima tko drži uzde.

Svi mi dijelimo zajednički prostor na ovom planetu, i bilo bi poželjno da uredimo društvo na način da u njemu ima što
manje nepravde i nejednakosti. A to nećemo postići pasivnim promatranjem događaja, i prepuštanja svega udruženim
zločinačkim pothvatima, i njihovim obožavateljima i oportunistima. [Apatija promatrača][bystander-effect] je beskorisna.

Nemojte biti promatrači koji komentiraju izbore po birtijama.

Poanta je, ipak, da ih promijenite.

[veritasium-game-theory]: https://www.youtube.com/watch?v=mScpHTIi-kM
[cista-provo]: https://www.youtube.com/watch?v=jUc5867hNik
[bystander-effect]: https://en.wikipedia.org/wiki/Bystander_effect
